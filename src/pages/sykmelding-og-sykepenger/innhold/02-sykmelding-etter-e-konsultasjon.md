---
title: Sykmelding etter e-konsultasjon
order: 2
---

Hovedregelen er at en sykmelding først kan utstedes etter en fysisk undersøkelse av pasienten.

Hvis det ikke er mulig med en fysisk undersøkelse samme dag, kan du likevel gi en kort sykmelding etter e-konsultasjon eller telefonkonsultasjon. Det er et krav til etterfølgende fysisk undersøkelse i slike tilfeller. Hvis sykdommen er over i løpet av få dager, vil det ikke være relevant å kreve fysisk undersøkelse i etterkant. 

Unntaket er aktuelt når det ikke er ledig legetime, eller når pasienten ikke kan komme til legekontoret for eksempel på grunn av sykdom eller andre forhold som forhindrer fysisk oppmøte). 

Du kan fortsatt skrive sykmelding etter e-konsultasjon uten etterfølgende fysisk undersøkelse hvis fire vilkår er oppfylt:

1. Pasienten er kjent for deg. Med dette menes at du selv har hatt pasienten til fysisk undersøkelse tidligere. Det er ikke tilstrekkelig at pasienten har vært hos kollegaen din.
2. Pasientens diagnose er kjent for deg. Med dette menes at du kjenner til den aktuelle helseutfordringen til pasienten, eventuelt via dokumentasjon fra annet helsepersonell.
3. Du kan vurdere pasientens arbeidsevne uten fysisk undersøkelse.  Dette innebærer at e-konsultasjonen må gi deg tilstrekkelig grunnlag for å vurdere pasientens arbeidsevne.
4. Du anser at det er faglig forsvarlig å gjennomføre konsultasjonen som en e-konsultasjon. Dette innebærer at du selv har faglig ansvar for forsvarlig sykmeldingspraksis.

Vilkårene innebærer at Nav i større grad tillater sykmelding etter e-konsultasjon ved forlengelser av sykmeldinger og kroniske lidelser, enn ved førstegangssykmeldinger.

Hvis Nav ber om det, må du kunne dokumentere hvilken konsultasjonsform som lå til grunn for sykmeldingen, og at kriteriene for sykmelding etter e-konsultasjon var oppfylt.

### Ved allmennfarlig smittsom sykdom

Hvis du vurderer at det er overveiende sannsynlig at pasienten har en allmennfarlig smittsom sykdom, og at fysisk oppmøte vil innebære risiko for smittespredning, kan du sykmelde etter e-konsultasjon uten senere fysisk undersøkelse.